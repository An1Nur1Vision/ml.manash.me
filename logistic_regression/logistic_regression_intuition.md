# লজিস্টিক রিগ্রেশন : পরিচিতি

বেশ কয়েকটি অধ্যায়ে আমরা কোন কিছুর মান প্রেডিক্ট করার চেষ্টা করেছি লিনিয়ার মডেল ব্যবহার করে, যাকে লিনিয়ার রিগ্রেশন বলা হচ্ছিল। এখন থেকে পরবর্তী বেশ কিছু অধ্যায়ে আলোচনা করা হবে লজিস্টিক রিগ্রেশন, বা ক্লাসিফিকেশন সমস্যা নিয়ে। ক্লাসিফিকশেন সমস্যা রিগ্রেশন সমস্য়ার থেকে একটু ভিন্ন এবং বেশ কিছু ক্ষেত্রে জটিল। শুরুর দিকে সহজ সরল মডেল নিয়ে আলোচনা করার পর শেষের অধ্যায়গুলিতে মাল্টিক্লাস রিগ্রেশন বা সফটম্যাক্স রিগ্রেশন, লিনিয়ার ডিস্ক্রিমিনেন্ট অ্যানালাইসিস এর ম্যাথমেটিক্যাল ফাউন্ডেশন নিয়ে বিস্তারিত আলোচনা করা হবে। 

***

সাধারণত মেশিন লার্নিং সমস্যা দুই ধরণের হয়, মান প্রেডিক্ট করা অথবা ক্লাসিফাই করা। নিম্নের সমস্যাগুলো ক্লাসিফিকেশন সমস্যার অন্তর্গত।

## ক্লাসিফিকেশন সমস্যা

* **ইমেইল** : স্প্যাম নাকি সাধারণ? 
* **অনলাইন ট্র্যান্স্যাকশন** : ফ্রড (হ্যাঁ বা না)?
* **টিউমার** : বিনাইন না ম্যালিগন্যান্ট (ক্যান্সার)?
* **সেন্টিমেন্ট** : পজিটিভ কথা নাকি নেগেটিভ?

অর্থাৎ এতদিন আমাদের উত্তর এসেছিল একটা মান হিসেবে কিন্তু এখানে আসবে লজিকাল মান, যেমন $$1 \, , 0$$ । 

## ইন্টেলিজেন্ট রেস্তোরাঁ রিভিউ সিস্টেম 

ধরুন, আপনি মেশিন লার্নিং প্র্যাক্টিশনার এবং আপনার বন্ধু বিশাল টাকাওয়ালা ব্যক্তি। সে একটি ওয়েবসাইট বানাতে চায় যেখানে বিভিন্ন রেস্ট্যুরেন্টের রিভিউ ও রেটিং থাকবে। প্রতিটা রিভিউ পড়ে যাতে একজন ভিসিটরের গণণা করা না লাগে যে কয়টি নেগেটিভ ও পজিটিভ রিভিউ আছে এবং একটা রেস্ট্যুরেন্ট সম্পর্কে সহজেই ওভারঅল ধারণা পেয়ে যায় তাই  আপনার বন্ধু আপনার কাছে আব্দার করল একটি সিস্টেম বিল্ড করে দিতে যেটা কিনা অটোমেটিক রিভিউ গুলো থেকে পজিটিভ ও নেগেটিভ রিভিউ আলাদা করবে এবং একটি কাউন্টারে শো করবে। 

***

কয়েকটা উদাহরণ দেখা যাক, 

![pos_review_1](http://i.imgur.com/vcuPojK.png)

![pos_review_2](http://i.imgur.com/1OJUgZB.png)

![neg_review_1](http://i.imgur.com/oX4jeN7.png)

[রিভিউগুলো স্টার কাবাবের এবং সংগ্রহ করা হয়েছে ট্রিপ অ্যাডভাইজর ওয়েবসাইট থেকে](https://www.tripadvisor.com/Restaurant_Review-g293936-d1063121-Reviews-or50-Star-Dhaka_City_Dhaka_Division.html#REVIEWS)

আপনার কাজ হবে এমন একটি মডেল তৈরি করা যে এই রিভিউ গুলোকে পজিটিভ ও নেগেটিভ হিসেবে ক্লাসিফাই করতে পারে। 

[অবশ্যই রেটিং থেকে আলাদা করা যায় কিন্তু আমরা এখানে রিভিউ থেকে ক্লাসিফাই করার চেষ্টা করব]

#### সিস্টেম ওভারভিউ 

![system_overview](http://i.imgur.com/Un7n5vW.png)

## লিনিয়ার ক্লাসিফায়ার : ইনটুইশন 

এই সমস্যা কীভাবে সল্ভ করা যায়? আমরা একটা কাজ করতে পারি, একটা `Weight` টেবিল তৈরি করে তাতে ভাল ভাল শব্দ যেমন `ভাল‍` , ‍`অসাধারণ`, `অনন্যসাধারণ` শব্দগুলোকে তাদের পজিটিভিটি অনুযায়ী পজিটিভ মান দিয়ে দিতে পারি এবং, `খারাপ` , `বাজে` , `না` ইত্যাদি শব্দগুলোকে নেগেটিভ মান দিতে পারি। 

এভাবে একটি টেবিল তৈরি করা যায়। 

| শব্দ                           | Weight   |
| ------------------------------ | -------- |
| ভাল                            | $$1.0$$  |
| অসাধারণ                        | $$2.0$$  |
| অনন্যসাধারণ                    | $$2.5$$  |
| খারাপ                          | $$-1.0$$ |
| বাজে                           | $$-1.1$$ |
| জঘন্য                          | $$-2.0$$ |
| না                             | $$-1.5$$ |
| এটা, ওটা, আমি, কখন, কোথায় .... | $$0.0$$  |

#### Weight এর ভিত্তিতে বাক্য কে স্কোরিং করা 

